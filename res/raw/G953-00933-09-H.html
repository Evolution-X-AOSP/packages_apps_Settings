<b>Googles begrænsede garanti for hardware til forbrugere – Storbritannien, EØS (undtagen Frankrig) og Schweiz</b>
<br/><br/>
 
Denne begrænsede garanti gælder, hvis du er forbruger og har købt dit Google-brandede produkt ("Google-produkt") i Storbritannien, EØS (undtagen Frankrig) eller Schweiz.
<br/><br/>
 
Denne begrænsede garanti er en frivillig producentgaranti. Den giver rettigheder udover de rettigheder, der følger af gældende lovgivning. De pågældende lovbestemte rettigheder hverken begrænses eller reduceres af denne begrænsede garanti. Det betyder, at fordelene ved den begrænsede garanti gælder i tillæg til og ikke i stedet for dine lovbestemte rettigheder. Hvis dit Google-produkt er mangelfuldt, kan du have lovbestemte rettigheder, som du kan påberåbe dig mod den virksomhed, der solgte dig Google-produktet, især med henblik på reparation eller ombytning af dit mangelfulde Google-produkt, eller, i nogle tilfælde og nogle lande, en refusion, en prisreduktion eller ophævelse af købet og krav på erstatning eller omkostninger.
<br/><br/>
 
<b>Hvad dækker garantien, og hvor lang tid gælder den?</b> Google garanterer, at Google-produktet er fri for materiale- og produktionsfejl ved normal brug, sådan som det er beskrevet i den offentliggjorte produktdokumentation, i to år fra din oprindelige købsdato overalt i Storbritannien, EØS (undtagen Frankrig) eller Schweiz ("begrænset garanti").
<br/><br/>
 
<b>Hvad dækkes ikke af denne garanti?</b> Denne begrænsede garanti er kun gyldig og eksigibel i Storbritannien, EØS (undtagen Frankrig) og Schweiz og gælder kun, hvis du er forbruger og har købt dit Google-produkt hos Google eller Googles autoriserede forhandlere i Storbritannien, EØS (undtagen Frankrig) eller Schweiz. Denne begrænsede garanti kan påberåbes overalt i Storbritannien, EØS (undtagen Frankrig) og Schweiz. Denne begrænsede garanti gælder kun for hardwarekomponenter (og ikke for softwarekomponenter) i Google-produktet. Denne begrænsede garanti gælder heller ikke for forbrugerprodukter, f.eks. batterier eller beskyttende belægninger, der på grund af deres natur svinder med tiden, medmindre der er opstået en fejl pga. en defekt i materialer eller produktion, ej heller for evt. kosmetiske skader, medmindre fejlen er opstået pga. en defekt i materialer eller produktion. Denne begrænsede garanti gælder ikke for skader forårsaget af: (1) normal slitage, (2) ulykker, (3) misbrug (herunder manglende overholdelse af den offentliggjorte produktdokumentation), (4) forsømmelse, (5) afmontering (herunder åbning eller forsøg på at åbne den ydre del af dit Google-produkt), (6) ændringer og (7) eksterne årsager såsom, men ikke begrænset til, væskeskade, udsættelse for skarpe genstande, udsættelse for voldsom håndtering, uregelmæssigheder i strømforsyningen til Google-produktet og ekstreme termiske eller miljømæssige forhold. Væskeskade vil medføre, at denne begrænsede garanti bortfalder. Denne begrænsede garanti garanterer ikke, at brugen af ​​Google-produktet vil være uafbrudt eller fejlfri. Denne begrænsede garanti gælder ikke for Google-produkter, der er renoveret af tredjeparter, ej heller selvom de er solgt af en Google-autoriseret forhandler. For Google-produkter, der er renoveret af tredjeparter, kan du have lovmæssige rettigheder, som du kan påberåbe dig mod den part, som har solgt dig det Google-produkt, der er renoveret af en tredjepart.
<br/><br/>
 
<b>Hvad vil Google gøre? (DETTE ER DIT EKSKLUSIVE RETSMIDDEL I HENHOLD TIL DEN BEGRÆNSEDE GARANTI).</b> Hvis der opstår en mangel, der er omfattet af denne begrænsede garanti, og du returnerer dit Google-produkt til Google i den toårige begrænsede garantiperiode, vil Google efter eget valg vælge enten at (i) reparere dit Google-produkt med nye eller renoverede dele for at give dig et Google-produkt, der som minimum er funktionelt tilsvarende et nyt Google-produkt, (ii) ombytte dit Google-produkt med et nyt eller renoveret Google-produkt, der som minimum er funktionelt tilsvarende et nyt Google-produkt, eller (iii) ophæve købet ved at tage imod dit returnerede Google-produkt og i stedet tilbagebetale købesummen for dit Google-produkt. I den fulde toårsperiode af din begrænsede garanti behøver du ikke at vise, at Google-produktet var mangelfuldt ved leveringen, hvis manglen er omfattet af denne begrænsede garanti. Hvis Google ombytter eller reparerer dit Google-produkt, vil det ombyttede eller reparerede Google-produkt fortsat være dækket af garantien i den resterende periode af den oprindelige garantiperiode eller 90 dage fra datoen for leveringen af det ombyttede eller reparerede Google-produkt, afhængig af hvilken periode der er længst. Før du sender dit Google-produkt til reparation eller ombytning, skal du foretage en separat sikkerhedskopiering af eventuelle brugergenererede data, der kan være lagret på dit Google-produkt (hvis dit Google-produkt giver dig mulighed for det). Reparation eller ombytning af dit Google-produkt kan resultere i, at dine brugergenererede data mistes. Alle returnerede dele, som du modtager ombyttede dele til, vil herefter tilhøre Google. Intet i denne begrænsede garanti vil begrænse eller på anden måde påvirke dine lovbestemte rettigheder i forhold til dit Google-produkt. 
<br/><br/>

<b>Hvad hvis mit Google-produkt også har en skade, der ikke er dækket af denne begrænsede garanti?</b> Hvis dit Google-produkt både har en defekt, der er dækket af denne begrænsede garanti, samt en skade, der ikke er dækket (f.eks. skade forårsaget af normal slitage eller din forkerte brug), er Google kun ansvarlig for at udbedre den defekt, der er dækket af denne begrænsede garanti. I visse tilfælde kan Google være forhindret eller begrænset i at foretage reparation, indtil den skade, der ikke er dækket, også er blevet udbedret. Hvis f.eks. dit Google-produkt har en revne i skærmen, kan det forhindre Google i at udføre reparationsarbejdet, medmindre skærmen også udbedres. Hvis dette sker, vil Google underrette dig og give dig mulighed for følgende: (1) Google vil reparere skaden, der ikke er dækket af denne begrænsede garanti, på din regning (og Google fortæller dig beløbet på forhånd); eller (2) Google vil returnere dit Google-produkt til dig uden at udføre noget reparationsarbejde. 
<br/><br/>

<b>Hvad hvis mit Google-produkt udsættes for væskeskade?</b> Hvis dit Google-produkt er blevet udsat for væskeskade, er denne begrænsede garanti ikke længere gældende, og Google vil ikke udføre noget reparationsarbejde. Google vil give dig mulighed for følgende: (1) Google vil erstatte dit Google-produkt på din regning (Google fortæller dig beløbet på forhånd); eller (2) Google vil returnere dit Google-produkt til dig.
<br/><br/>
 
<b>Hvordan indgiver du et krav?</b> For at indgive et krav i henhold til denne begrænsede garanti skal du kontakte Google Support-teamet for dit Google-produkt på g.co/warrantyclaim. Vi skal bruge dit navn, dine kontaktoplysninger og serienummeret på dit Google-produkt. Inden du modtager en garantiservice, kan Google kræve, at du fremlægger købsbevis, besvarer spørgsmål, der kan være med til at diagnosticere potentielle problemer, og følger Googles procedurer for at opnå garantiservice. Se denne privatlivspolitik for at få flere oplysninger om, hvordan vi håndterer disse data: g.co/privacy. Hvis du anvender denne begrænsede garanti i overensstemmelse med dens vilkår, er Google ansvarlig for emballage- og forsendelsesomkostningerne forbundet med at returnere Google-produktet til Google fra enhver lokation i Storbritannien, EØS (undtagen Frankrig) eller Schweiz. Hvis der tilbydes en ombytning eller reparation, vil Google også være ansvarlig for emballage- og forsendelsesomkostningerne forbundet med at sende dig et ombyttet eller repareret Google-produkt til en hvilken som helst adresse i Storbritannien, EØS (undtagen Frankrig) eller Schweiz.
<br/><br/>
 
<b>Andre begrænsninger:</b> Ingen medarbejder eller repræsentant for Google eller dets tilknyttede virksomheder eller tredjepart er bemyndiget til at foretage ændringer, udvidelser eller tilføjelser i denne begrænsede garanti. Hvis noget vilkår i denne begrænsede garanti anses for at være ulovligt eller uden retskraft, forbliver de resterende vilkår i denne begrænsede garanti stadig fuldt gyldige.
<br/><br/>
 
Denne begrænsede garanti udstedes af Google LLC, hvis registrerede adresse er 1600 Amphitheatre Parkway, Mountain View, CA 94043, USA, og den giver dig specifikke juridiske rettigheder.
<br/><br/>
 
<b>Hvis du har købt dit Google-produkt i et af følgende lande, så vil følgende vilkår gælde:</b>
<br/><br/>

<b>Hvis købt i Frankrig:</b>
<br/><br/>

Ved køb i Frankrig, eller hvis fransk lov er gældende for dit køb, kan dine rettigheder eller garantiperioder være anderledes. Dine rettigheder i henhold til den lovbestemte overensstemmelsesgaranti i Frankrig begrænses ikke af nogen anden kommerciel garanti, som Google måtte tilbyde. Du kan få flere oplysninger om den lovbestemte overensstemmelsesgaranti i Frankrig her: g.co/devicewarranty
<br/><br/>

<b>Hvis købt i Italien:</b>
<br/><br/>

Hvis du er forbruger, er du ud over denne begrænsede garanti berettiget til den lovbestemte garanti, der tildeles forbrugere i henhold til paragraf 128 til 135 i den italienske forbrugerlov (lovdekret nr. 206/2005). Denne begrænsede garanti påvirker ikke den lovbestemte garanti på nogen måde. Den lovbestemte garanti har en varighed på to år fra leveringen af dit Google-produkt og kan påberåbes inden for to måneder fra opdagelsen af ​manglen.
<br/><br/>

<b>Hvis købt i Belgien:</b>
<br/><br/>
 
Hvis du er forbruger, er du ud over denne begrænsede garanti berettiget til en to-årig lovbestemt garanti i henhold til bestemmelserne om salg af forbrugsvarer i den belgiske civile retsplejelov. Denne lovbestemte garanti gælder fra datoen for leveringen af ​​dit Google-produkt. Denne begrænsede garanti gælder i tillæg til og påvirker ikke den lovbestemte garanti.
<br/><br/>

<b>Hvis købt i Nederlandene:</b>
<br/><br/>
 
Hvis du er forbruger, gælder denne begrænsede garanti i tillæg til og vil ikke påvirke dine rettigheder i henhold til bestemmelserne om salg af forbrugsvarer i Bog 7, afsnit 1 af den nederlandske civile retsplejelov.
<br/><br/>

I afsnittet "Hvad dækkes ikke af denne garanti" udgår sætningen "Væskeskade vil medføre, at denne begrænsede garanti bortfalder" og erstattes med "Hvis dit Google-produkt er blevet udsat for væskeskade, er denne begrænsede garanti ikke længere gældende, og du vil ikke kunne benytte denne begrænsede garanti til dækning af skader, som ellers ville have været dækket af denne begrænsede garanti."
<br/><br/>

<b>Hvis købt i Irland:</b>
<br/><br/>

Hvis du er forbruger, gælder denne begrænsede garanti sammen med og i tillæg til dine lovbestemte rettigheder i henhold til irsk forbrugerlovgivning. Hvis dit Google-produkt er defekt og i uoverensstemmelse med salgskontrakten, er du i henhold til irsk forbrugerlovgivning berettiget til at få Google-produktet repareret eller udskiftet på Googles regning, eller du kan være berettiget til en refusion. Disse rettigheder i henhold til den irske forbrugerlovgivning udløber seks år fra datoen for leveringen af dit Google-produkt.
<br/><br/>

G953-00933-09 REV H