<b>Google Beperkte Garantie voor consumentenhardware – VK, EER (behalve Frankrijk) en Zwitserland</b>
<br/><br/>

Deze Beperkte Garantie is van toepassing als je een consument bent en je je product van het merk Google ('Google-product') in het Verenigd Koninkrijk (VK), de Europese Economische Ruimte (EER) (behalve Frankrijk) of Zwitserland hebt gekocht.
<br/><br/>
 
Deze Beperkte Garantie is een vrijwillige garantie van de fabrikant. De garantie verschaft je rechten los van de bij wet vastgelegde rechten. Deze wettelijke garantierechten worden niet beperkt of verminderd door deze Beperkte Garantie. Dit betekent dat de voordelen van de Beperkte Garantie een aanvulling zijn op, en geen vervanging zijn van je wettelijke rechten. Als je Google-product defect is, heb je mogelijk wettelijke rechten die je kunt uitoefenen tegen het bedrijf dat je het Google-product heeft verkocht, met name voor de reparatie of vervanging van je defecte Google-product of, in sommige gevallen en sommige landen, ook recht op een terugbetaling of een prijsverlaging of het recht om de koopovereenkomst te annuleren en een schadevergoeding of onkostenvergoeding te vorderen.
<br/><br/>
 
<b>Wat dekt deze garantie en hoe lang duurt deze garantie?</b> Google garandeert dat het Google-product bij normaal gebruik vrij is van materiaal- en fabricagedefecten zoals beschreven in de gepubliceerde productdocumentatie gedurende twee jaar vanaf de oorspronkelijke aankoopdatum in het VK, de EER (behalve Frankrijk) of Zwitserland ('Beperkte Garantie').
<br/><br/>
 
<b>Wat valt niet onder deze garantie?</b> Deze Beperkte Garantie is alleen geldig en afdwingbaar in het VK, de EER (behalve Frankrijk) en Zwitserland en is alleen van toepassing als je een consument bent en je Google-product hebt gekocht bij Google of de geautoriseerde wederverkopers in het VK, de EER (behalve Frankrijk) of Zwitserland. Deze Beperkte Garantie kan overal in het VK, de EER (behalve Frankrijk) en Zwitserland worden verzilverd. Deze Beperkte Garantie is alleen van toepassing op hardwarecomponenten en niet op softwarecomponenten van het Google-product. Deze Beperkte Garantie is ook niet van toepassing op verbruiksartikelen (zoals batterijen of beschermende coatings) die van nature na verloop van tijd onderhevig zijn aan slijtage, tenzij defecten het gevolg zijn van materiaal- of fabricagefouten, noch op enige cosmetische schade, tenzij defecten het gevolg zijn van materiaal- of fabricagefouten. Deze Beperkte Garantie is niet van toepassing op schade veroorzaakt door: (1) normale slijtage; (2) ongevallen; (3) misbruik (inclusief het niet volgen van gepubliceerde productdocumentatie); (4) nalatigheid; (5) demontage (inclusief openen of pogingen om de buitenbehuizing van het Google-product te openen); (6) wijzigingen; en (7) externe oorzaken zoals, maar niet beperkt tot, vloeistofschade, blootstelling aan scherpe voorwerpen, blootstelling aan buitensporige kracht, afwijkingen in de elektrische stroom die aan het Google-product wordt geleverd en extreme thermische of omgevingscondities. Deze Beperkte Garantie vervalt bij vloeistofschade. Deze Beperkte Garantie garandeert niet dat het gebruik van het Google-product ononderbroken of vrij van fouten zal zijn. Deze Beperkte Garantie is niet van toepassing op Google-producten die door derden zijn gereviseerd, zelfs niet als deze zijn verkocht door een door Google erkende reseller. Voor Google-producten die door derden zijn gereviseerd, heb je mogelijk wettelijke rechten die je kunt uitoefenen tegen de partij die je het Google-product heeft verkocht dat door een derde is gereviseerd.
<br/><br/>
 
<b>Wat doet Google? (DIT IS JE ENIGE AANSPRAAK OP GROND VAN DE BEPERKTE GARANTIE.)</b> Als zich een defect voordoet dat onder deze Beperkte Garantie valt en je je Google-product aan Google retourneert gedurende de tweejarige periode van de Beperkte Garantie, zal Google naar eigen inzicht besluiten om (i) je Google-product te repareren met nieuwe of gereviseerde onderdelen om je een Google-product te bieden dat functioneel gezien ten minste gelijkwaardig is aan een nieuw Google-product; (ii) je Google-product te vervangen door een nieuw of gereviseerd Google-product dat functioneel ten minste gelijkwaardig is aan een nieuw Google-product; of (iii) de teruggave van je Google-product te aanvaarden in ruil voor een terugbetaling van de aankoopprijs die je voor je Google-product hebt betaald. Gedurende de volledige periode van twee jaar van je Beperkte Garantie hoef je niet aan te tonen dat het Google-product defect was bij aflevering (op voorwaarde dat het defect onder deze Beperkte Garantie valt). Als Google je Google-product vervangt of repareert, blijft het vervangen of gerepareerde Google-product gegarandeerd gedurende de resterende tijd van de oorspronkelijke garantieperiode of 90 dagen na de datum van levering van het vervangen of gerepareerde Google-product, afhankelijk van welke periode langer is. Voordat je je Google-product ter reparatie of vervanging verzendt, moet je een afzonderlijke back-up maken van door gebruikers gegenereerde gegevens die mogelijk zijn opgeslagen in je Google-product (als je Google-product dit toestaat). Reparatie of vervanging van je Google-product kan ertoe leiden dat je door gebruikers gegenereerde gegevens verloren gaan. Alle geretourneerde onderdelen waarvoor je een vervanging hebt ontvangen, worden eigendom van Google. Niets in deze Beperkte Garantie vervangt je wettelijke rechten met betrekking tot je Google-product of tast deze anderszins aan.
<br/><br/>

<b>Wat als mijn Google-product ook schade heeft die niet onder deze Beperkte Garantie valt?</b> Als je Google-product, naast een defect dat onder deze Beperkte Garantie valt, ook schade heeft die hier niet onder valt (bijvoorbeeld schade veroorzaakt door normale slijtage of door verkeerd gebruik door jou), dan is Google alleen verantwoordelijk voor het in behandeling nemen van het defect dat onder deze Beperkte Garantie valt. In sommige gevallen kan Google worden verhinderd of beperkt in het uitvoeren van de reparatiewerkzaamheden totdat de schade die niet is gedekt ook is gerepareerd. Als je Google-product bijvoorbeeld een gebarsten scherm heeft, kan dit Google verhinderen de reparatiewerkzaamheden uit te voeren tenzij het scherm ook is gerepareerd. Als dit gebeurt, kan Google je op de hoogte brengen en je de volgende opties geven: (1) Google repareert de schade die niet door deze Beperkte Garantie is gedekt en brengt de kosten bij jou in rekening (waarbij Google het bedrag van tevoren zal aangeven); of (2) Google retourneert je Google-product aan jou zonder reparatiewerkzaamheden uit te voeren.
<br/><br/>

<b>Wat als mijn Google-product vloeistofschade heeft?</b> Als je Google-product vloeistofschade heeft opgelopen, is deze Beperkte Garantie niet meer van toepassing en zal Google geen reparatiewerkzaamheden uitvoeren. Google biedt dan de volgende opties: (1) Google vervangt het Google-product op jouw eigen kosten (Google stelt je van tevoren op de hoogte van het bedrag), of (2) Google retourneert je Google-product aan jou.
<br/><br/>
 
<b>Hoe kun je een vordering indienen?</b> Neem als je een vordering wilt indienen onder deze Beperkte Garantie contact op met het supportteam van Google voor je Google-product op g.co/warrantyclaim. We hebben je naam en contactgegevens nodig en het serienummer dat op je Google-product staat. Voordat je garantieservice ontvangt, kan Google je vragen om aankoopgegevens te verstrekken, vragen te beantwoorden die helpen bij het diagnosticeren van mogelijke problemen en de procedures van Google te volgen voor het verkrijgen van garantieservice. Raadpleeg voor meer informatie over de manier waarop we met die gegevens omgaan het Privacybeleid op g.co/privacy. Als je deze Beperkte Garantie gebruikt in overeenstemming met de voorwaarden, is Google verantwoordelijk voor de verpakkings- en verzendkosten die samenhangen met het retourneren van het Google-product naar Google vanuit elke locatie in het VK, de EER (behalve Frankrijk) of Zwitserland. Als een vervanging of reparatie wordt geleverd, is Google ook verantwoordelijk voor de verpakkings- en verzendkosten die samenhangen met het verzenden van een vervangend of gerepareerd Google-product naar een locatie in het VK, de EER (behalve Frankrijk) of Zwitserland.
<br/><br/>
 
<b>Overige beperkingen:</b> Geen enkele medewerker of vertegenwoordiger van Google of zijn dochterondernemingen is gemachtigd om enige verandering, verlenging of toevoeging in deze Beperkte Garantie aan te brengen. Als een bepaling van deze Beperkte Garantie illegaal of niet afdwingbaar wordt geacht, blijven de resterende bepalingen van deze Beperkte Garantie onverkort van kracht.
<br/><br/>
 
Deze Beperkte Garantie wordt verleend door Google LLC, statutair gevestigd te 1600 Amphitheatre Parkway, Mountain View, CA 94043, VS, en geeft je specifieke contractuele rechten.
<br/><br/>
 
<b>Als je je Google-product hebt gekocht in een van de volgende landen, zijn de volgende voorwaarden van toepassing:</b>
<br/><br/>

<b>Indien gekocht in Frankrijk:</b>
<br/><br/>

De verkoper is aansprakelijk voor de conformiteitsgebreken van je Google-product op grond van de voorwaarden van artikelen L. 217-1 en volgende van het Franse Consumentenwetboek en voor de verborgen gebreken van je Google-product, verkocht onder de voorwaarden uiteengezet in de artikelen 1641 en volgende van het Franse Burgerlijk Wetboek.
<br/><br/>
 
DE WETTELIJKE CONFORMITEITSGARANTIE
<br/><br/>
 
De verkoper is verplicht een Google-product te leveren dat in overeenstemming is met het contract en de hieronder beschreven objectieve en subjectieve criteria. Het Google-product moet:
<br/><br/>

·           voldoen aan de omschrijving, het type, de hoeveelheid en de kwaliteit die in het contract uiteengezet zijn, inclusief de functionaliteit, compatibiliteit en interoperabiliteit, en is geschikt voor het doel waarvoor het is bedoeld,  
<br/><br/>
 
·           indien van toepassing, de kwaliteiten hebben die door de verkoper via een voorbeeld of model zijn gepresenteerd vóór het sluiten van het verkoopcontract,
<br/><br/>
 
·           geschikt zijn voor het door jou vereiste doel dat je uiterlijk op het moment van het sluiten van het contract aan de verkoper duidelijk hebt gemaakt en waarvoor de verkoper het contract heeft aanvaard,
<br/><br/>
 
·           worden geleverd met alle accessoires en installatie-instructies die in het contract en op de productpagina zijn vermeld en, indien van toepassing, met alle accessoires worden geleverd, inclusief verpakking en installatie-richtlijnen die je rechtmatig mag verwachten,  
<br/><br/>
 
·           indien van toepassing, worden geleverd met de updates bedoeld in artikel L.217-19 van het Franse Consumentenwetboek,
<br/><br/>
 
·           indien van toepassing, onderling verbonden zijn of geleverde digitale elementen integreren volgens de meest recente versie beschikbaar op het moment van de aankoop, tenzij is aangegeven dat de digitale elementen niet overeenkomen met de nieuwste versie die op de pagina met productbeschrijvingen beschikbaar is,
<br/><br/>
 
·           voldoen aan de kwantiteit, kwaliteit en andere kenmerken, waaronder duurzaamheid, functionaliteit, compatibiliteit en veiligheid die je redelijkerwijs mag verwachten van dit type goederen, rekening houdend met de aard van de goederen en eventuele openbare verklaringen van of namens de verkoper, op voorwaarde dat de verkoper op de hoogte is van dergelijke verklaringen of dit redelijkerwijs van de verkoper verwacht mag worden, of dat dergelijke verklaringen niet gecorrigeerd zijn vóór je bestelling of geen invloed hebben op de aankoopbeslissing. 
<br/><br/>
 
De verkoper is ook aansprakelijk voor elk conformiteitsgebrek als gevolg van de verpakking, de installatie-instructies, de installatie als de verkoper volgens het contract verantwoordelijk is voor de installatie of de installatie onder diens verantwoordelijkheid wordt uitgevoerd, of als jouw onjuiste installatie van het product het gevolg is van tekortkomingen of fouten in de installatie-instructies die door de verkoper zijn verstrekt.
<br/><br/>

De verkoper is aansprakelijk voor elk conformiteitsgebrek dat bestaat op het moment van levering van het Google-product of dat zich binnen twee jaar na levering voordoet.      
<br/><br/>

Als het Google-product verbonden is met digitale elementen, bijvoorbeeld software of een toepassing, die nodig zijn voor de werking ervan, gelden de volgende tijdslimieten voor deze digitale elementen:
<br/><br/>

•        Als de continue levering van het digitale element twee jaar of minder duurt of als geen leveringsduur is gespecificeerd, is de verkoper aansprakelijk voor elk gebrek in het digitale element dat op het moment van levering van het Google-product bestaat en dat binnen twee jaar na levering zichtbaar wordt. 
<br/><br/>

•        Als de continue levering van het digitale element langer dan twee jaar duurt, is de verkoper aansprakelijk voor elk gebrek in het digitale element dat op het moment van levering van het Google-product bestond en dat tijdens de periode van levering van het digitale element zichtbaar wordt. 
<br/><br/>

In geval van een conformiteitsgebrek kun je kiezen tussen reparatie of vervanging van je Google-product volgens de kostenvoorwaarden zoals gedefinieerd in artikel L. 217-12 van het Franse Consumentenwetboek.
<br/><br/>

Je bent vrijgesteld van de vereiste om een conformiteitsgebrek van het Google-product te bewijzen voor een periode van 24 maanden na de levering ervan.
<br/><br/>

 Als het Google-product digitale elementen bevat en voorziet in de continue levering van de digitale elementen, ben je vrijgesteld van de vereiste om een conformiteitsgebrek van het genoemde digitale element te bewijzen gedurende:
<br/><br/>
 
•        24 maanden vanaf de levering van het Google-product als het digitale element wordt geleverd voor een periode van twee jaar of minder of als geen termijn wordt vermeld, of 
<br/><br/>

•        de periode waarvoor het digitale element wordt geleverd als deze periode langer is dan twee jaar. 
<br/><br/>

 Elk Google-product dat wordt gerepareerd onder de wettelijke conformiteitsgarantie, wordt gedekt door een verlenging van deze garantie met zes maanden.
<br/><br/>

Als je ervoor kiest je Google-product te laten repareren maar de reparatie niet wordt uitgevoerd en je in plaats daarvan een vervangend product krijgt, begint een nieuwe periode van wettelijke conformiteitsgarantie voor het vervangen Google-product. 
<br/><br/>

Als je om een reparatie vraagt die wordt gedekt door de wettelijke conformiteitsgarantie en je Google-product tijdens de reparatie niet beschikbaar is, wordt de resterende garantie tot de levering van het gerepareerde Google-product opgeschort. De garantieperiode wordt ook opgeschort tijdens elke periode waarin je met de verkoper onderhandelt over een schikking.
<br/><br/>

 Contract voor de levering van digitale inhoud en digitale services:
<br/><br/>

Voor een eenmalige levering van de digitale inhoud of service kun je een claim indienen volgens de wettelijke conformiteitsgarantie wegens een conformiteitsgebrek van de digitale inhoud of service die zich binnen twee jaar na levering voordoet.
<br/><br/>

Als de levering van de digitale inhoud of service continu is, kun je een claim indienen volgens de wettelijke conformiteitsgarantie wegens een gebrek aan conformiteit dat ontstaat tijdens de periode waarin de digitale inhoud of service wordt geleverd.
<br/><br/>

Je kunt dan verzoeken dat je Google-product conform wordt gemaakt volgens de kostenvoorwaarden zoals gedefinieerd in artikel L. 224-25-19 van het Franse Consumentenwetboek. Hierbij ben je vrijgesteld van de vereiste om een gebrek aan conformiteit van het Google-product te bewijzen voor een periode van 12 maanden na de levering ervan. 
<br/><br/>

 DE GARANTIE BIJ VERBORGEN GEBREKEN
<br/><br/>
 
Je kunt ook een beroep doen op de garantie bij verborgen gebreken voor het verkochte Google-product volgens artikel 1641 van het Franse Burgerlijk Wetboek, waarbij je kunt kiezen tussen ontbinding van de verkoop of een verlaging van de verkoopprijs in overeenstemming met artikel 1644 van het Franse Burgerlijk Wetboek. Ook kun je aanspraak maken op schadevergoeding of vragen om terugbetaling van de kosten die door de verkoop zijn gemaakt, gebaseerd op de omstandigheden waarin de artikelen 1645 en 1646 van het Franse Burgerlijk Wetboek voorzien.
<br/><br/>

Je dient binnen twee jaar na de ontdekking van het gebrek een claim in te dienen op grond van de garantie bij verborgen gebreken.
<br/><br/>
	 
<b>De hierboven genoemde Beperkte Garantie is niet van toepassing.</b> De verkoper blijft in alle gevallen aansprakelijk volgens de hierboven vermelde toepasselijke wettelijke garanties, en in het bijzonder voor (i) elk conformiteitsgebrek zoals gedefinieerd in de artikelen L. 217-1 en volgende van het Franse Consumentenwetboek en (ii) eventuele verborgen gebreken zoals uiteengezet in de artikelen 1641 en volgende van het Franse Burgerlijk Wetboek.
Als je je Google-product rechtstreeks bij Google hebt gekocht:
<br/><br/>
 
Als je een vordering wilt indienen op grond van deze wettelijke garanties, neem je contact op met het supportteam van Google voor je Google-product op g.co/warrantyclaim. We hebben je naam en contactgegevens nodig en het serienummer dat op je Google-product staat.
<br/><br/>
 
Als je een vordering indient onder de conformiteitsgarantie, moet je naast het bovenstaande ook een aankoopbewijs overleggen.
<br/><br/>
 
Als je het Google-product niet rechtstreeks bij Google hebt gekocht:
<br/><br/>
 
Je kunt nog steeds een vordering indienen bij Google met betrekking tot de garantie tegen verborgen gebreken door contact op te nemen met het Google-supportteam voor je Google-product op g.co/warrantyclaim. We hebben je naam en contactgegevens nodig en het serienummer dat op je Google-product staat.
<br/><br/>
 
Raadpleeg voor meer informatie over de manier waarop we met die gegevens omgaan het Privacybeleid op g.co/privacy
<br/><br/>
 
<b>Indien gekocht in Italië:</b>
<br/><br/>

Als je een consument bent, heb je naast deze Beperkte Garantie recht op de wettelijke garantie die wordt verleend aan consumenten op grond van de artikelen 128 tot 135 van het Italiaanse Consumentenwetboek (wetsdecreet nr. 206/2005). Deze Beperkte Garantie heeft op geen enkele manier invloed op de wettelijke garantie. De wettelijke garantie heeft een duur van twee jaar vanaf de levering van je Google-product en kan worden uitgeoefend binnen twee maanden na ontdekking van het betreffende defect.
<br/><br/>

<b>Indien gekocht in België:</b>
<br/><br/>

Als je een consument bent, heb je naast deze Beperkte Garantie recht op twee jaar wettelijke garantie krachtens de bepalingen inzake de verkoop van consumptiegoederen in het Belgische Burgerlijk Wetboek. Deze wettelijke garantie gaat in op de datum van levering van je Google-product. Deze Beperkte Garantie is een aanvulling op en heeft op geen enkele manier invloed op de wettelijke garantie.


<b>Indien gekocht in Nederland:</b>
<br/><br/>
 
Als je een consument bent, is deze Beperkte Garantie een aanvulling op en heeft deze geen invloed op je rechten op grond van de bepalingen betreffende de verkoop van consumptiegoederen in Boek 7, Titel 1 van het Nederlandse Burgerlijk Wetboek.
<br/><br/>

In het gedeelte Wat valt niet onder deze garantie? wordt de zin ‘Deze Beperkte Garantie vervalt bij vloeistofschade.’ verwijderd en vervangen door ‘Als je Google-product vloeistofschade heeft, is deze Beperkte Garantie niet meer van toepassing en kun je geen beroep doen op deze Beperkte Garantie voor schade die anders onder deze Beperkte Garantie zou vallen.’
<br/><br/>

<b>Indien gekocht in Ierland:</b>
Als je een consument bent, geldt deze Beperkte Garantie naast en in aanvulling op je wettelijke rechten op grond van de Ierse wetgeving inzake consumentenbescherming. Volgens de Ierse consumentenwetgeving kun je, als je Google-product defect is of niet voldoet aan de voorwaarden van het contract, recht hebben op reparatie of vervanging van het Google-product op kosten van Google, of recht hebben op restitutie. Deze rechten op grond van de Ierse consumentenwetgeving vervallen zes jaar na de datum van levering van je Google-product.
<br/><br/>

G953-00933-07 REV H